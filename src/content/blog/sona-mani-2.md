---
title: "sona mani #2: wile jan, wile pi ijo sin"
author: jan Lina
pubDatetime: 2024-02-25T10:08:00Z
tags:
  - econ
  - tokipona
draft: false
description: "jan li wile e ni tan seme? jan pi ijo mute li wile
  ala e ijo tan seme? o sona!"
---

## jan li wile e ijo ante

sina sona e ni: jan li wile e ijo ante!

mi wile e moku ko lete, kijetesantakalu li wile e soko, sina wile e.. mi
sona ala e wile sina. taso, jan ale li wile.

taso ona li toki e ni: "jan pali li pali e ijo la jan li wile e ijo tan
tenpo pali: tan tenpo pali la, jan li wile e ijo". ni li lon ala. mi wile
e ijo tan ni: mi wile e ijo! mi wile e pan tan ni: mi wile moku.

wile suli mi li suli tawa mi, taso ona li ken suli ala tawa sina.

## wile pi ijo sin

jan li wile e ijo tan ni: ona li ken lon e wile kepeken ijo. mi kepeken ni
tawa pali X la, mi pilin e ni: "pali X li nanpa wan tawa mi."

o sona e ni:

![jan Miki li lukin e pan suwi](@assets/images/jan-miki-li-lukin-e-pan-suwi.svg)

jan Miki li jo ala e moku. ona li pilin ike a. ...a! ona li lukin e pan
suwi mute! jan Miki li moku e pan. pan wan li suli suli tawa jan Miki.
ona li moli ala. (ona li lon e wile suli suli ni: "o moli ala")

jan Miki li lukin e pan suwi ante. ona li pilin ike. tan ni la, ona li moku
e ni. pan tu li suli tawa jan Miki, taso, pan wan li suli suli. (ona li lon
e wile suli ni: "o pilin ike ala")

ona li moku e ni la, ona li pilin ike ala. taso, ona li wile pilin pona. ona
li moku e pan tu wan. (ona li lon e wile ni: "o pilin pona")

ona li pilin pona. taso, ona li wile moku e pan suwi tu tu tan ni: ona li wile
pilin e suwi, suwi li pona tawa ona. (ona li lon e wile ni: "o pilin pona tan
suwi")

tenpo pini la moku suwi li suli suli, taso, tenpo lon la moku suwi li suli ala
tawa jan Miki.

ni li _wile pi ijo sin_, anu _marginal utility_. wile mi li suli la, wile pi ijo
sin li suli. taso, wile mi li lili la wile pi ijo sin li lili. **wile pi ijo sin
li kama lili.**
